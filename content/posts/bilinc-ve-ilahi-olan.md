---
title: Bilinç ve İlahi Olan
date: 2025-07-14
draft: true
tags:  #tr #philosophy
---


Zaman zaman derin düşüncelere dalıyorum. Son günlerde kafamı kurcalayan soru şu: Bana ilahi gelen bir şey var mı?

Dürüst olmak gerekirse, herhangi bir dini inanca sahip değilim. En azından etkileşimde bulunduğum dinlerin tanrı imgeleri bana pek makul gelmiyor. Yani, bir tanrıyı dini bir çerçevede kabul etmem şu an için pek olası görünmüyor.

Bazıları şöyle diyebilir: “Hadi dinleri kabul etmiyorsun, ama Big Bang diye bir şey var. Evrenin bu olay sonucu oluştuğu düşünülüyor. Peki Big Bang’den önce ne vardı?” Bu soru seni ilahi olanı bulmaya yöneltmiyor mu?

Açıkçası, hayır. Hislerim bana, zaman dediğimiz kavramı henüz tam anlamadığımızı söylüyor. Neden sürekli ardışık bir şekilde artan veya azalan bir zaman düşünmek zorunda olalım ki? Sanırım, “her şeyin bir başlangıcı olmalı” fikri de bu zaman algımızdan kaynaklanıyor. Eğer zamanı daha doğru bir perspektiften ele alabilseydik, belki de bu sorular kendiliğinden anlamsız hale gelecekti. O yüzden, doğmamış ve doğrulmamış bir tanrı fikri bana pek de ilahi gelmiyor. Belki de asıl doğal olan şey, varlığın hep var olmasıdır.

## Farkındalık Anları

Bunları düşündüğüm bir anda, zaman zaman yaşadığım tuhaf bir his geldi aklıma. Bazı anlarda, sanki tüm hayatımı otopilotta geçirmişim de bir anda direksiyona geçmişim gibi hissediyorum. Ellerime bakıyorum ve bunları benim yönettiğimi fark ediyorum. Çevremi gözlemliyorum ve bu süreci benim gerçekleştirdiğimin bilincine varıyorum. Bu farkındalık hali garip bir şekilde büyüleyici.

Bunu açıklamak gerçekten zor. Bir donanım var ve ben bu donanıma hükmediyorum; sadece yönetmekle kalmıyor, bunu fark ettiğimi de fark ediyorum. İşte bu his, benim için gerçekten “ilahi” diyebileceğim bir şey.

Peki, neden?

## Bilinç: Makine mi, Mucize mi?

Günlerimin büyük bir kısmı kod yazmak, algoritmalar oluşturmak ve yapay zeka üzerine düşünmekle geçiyor. Belki de bu yüzden bilinç konusuna bir yazılım geliştirici gözüyle bakıyorum.

Şunu soruyorum: Günün sonunda düşündüğüm her şey, bütün bilişsel süreçlerim biyolojik olarak açıklanabilir olmalı. Sonuçta beyin de bir tür işlemci gibi çalışıyor. Eğer öyleyse, bilinç dediğimiz şey de donanım üzerinde çalışan bir yazılım süreci, bir nevi “proses” olmalı.

Ama işte burada bir paradoks var.

Bu farkındalık duygusu o kadar acayip bir şey ki, sadece bir biyolojik sistemin çıktısı olarak görmek bana çok zor geliyor. Belki tamamen deterministik bir evrenin içindeyiz, belki özgür irade bile bir illüzyondan ibaret. Ama yine de kendimi bir mekanizmanın basit bir parçası olarak görmek içimde bir direnç yaratıyor. Ya bilinç, sadece kompleks bir hesaplama değil de, bambaşka bir şeyse?

Belki de şu anki bakış açımız yanlış. Belki bilinç, klasik fizik ile açıklanamayacak kadar karmaşık bir fenomen. Eğer her şey tamamen deterministikse, bu irrasyonellik nereden geliyor? İnsan beyninin işleyişini tam anlamıyla çözersek, bir makine de bizim gibi “ben varım” diyebilir mi? Eğer diyebilirse, bu bilinç olur mu? Ve eğer bilincin deterministik bir sistem içinde hesaplanabilen bir şey olduğu ispatlanırsa, hepimizin sadece kompleks makineler olduğumuz ortaya çıkarsa, buna gerçekten inanabilecek miyim?


## Rasyonellik ve İrrasyonellik

Bazen aşırı rasyonelim, bazen de aşırı irrasyonel. Kendimi özel hissediyorum, ama aslında özel olmadığımı da biliyorum. Bu çelişki yorucu. Zihnimde çok yoğun düşünceler dönüyor ama bunları dış dünyaya yansıtmamayı başarabiliyorum.

Sanırım bu yüzden temel bilimlerden bu kadar keyif alıyorum. Fizik ve matematiğin keskinliği beni rahatlatıyor. Ama burada da tatmin olmadığım noktalar var.

Mesela, aksiyomları düşünüyorum. İşin en temelini anlamaya, içselleştirmeye çalışıyorum. Ama bir noktada dogmatik olmak zorunda kalıyorum. Çünkü aksiyomlar sorgulanamaz.

Böyle bakınca, matematik de bir çeşit ilahi sistem değil mi?

Biz, uydurduğumuz birkaç makul prensip üzerine inşa ettiğimiz bir sistem ile evrenin dilinden konuşuyoruz. O kadar soyut ve kurgusal bir şey ki, ama yine de fizik yasalarıyla kusursuz şekilde örtüşüyor.

Bazen dindar arkadaşlarıma inançlarına katkı sağlaması için aksiyomları incelemelerini öneriyorum. Çünkü onlar için “Tanrı doğmamış ve doğrulmamış” bir varlık. Ama biz de aksiyomları sorgulamadan kabul ediyoruz. O zaman, Tanrı da bir aksiyom olabilir mi?

Belki de gerçek bilinç, açıklanamaz olanı hissetmektir.