+++
title = 'Viking Night'
date = 2025-07-04T10:02:39-04:00
draft = false
+++

Kuşadası'ında Atakan ile beraber başlattığımız, yakın zamanda İzmir'de ve Aydın'da da yapmayı planladığımız Viking Nights topluluğundan bahsetmek ve manifestomuzu paylaşmak istiyorum.

Atakan ile içerken, ikimizin de alışkanlığı olan, sürekli farklı arkadaşlarımızı da davet etme arzumuzu farkettik. Atakan da benim gibi, sürekli yeni insanlarla tanışmayı seviyor, ancak yine benzer şekilde, rastgele insanlarla değil de, bir arkadaşımızın tanıdığı insanlarla tanışarak, etrafımızdaki güzel insan sayısını arttırmaktan hoşlanıyoruz. Madem öyle, neden böyle bir topluluk kurmayalım diye düşündük. Çünkü biz, arkadaşlıklara değer veriyor ve güzel insanlarla güzel sohbetlerin değerini biliyoruz. Bu sebeple, Kuşadası'nda nisandan bu yana, her ay buluşarak, arkadaşlarımız ve arkadaşlarımızın arkadaşlarıyla, çok güzel akşamlarla, bira eşliğinde hikayelerimizi paylaşıyoruz.

Artık, bir manifestomuz olması gerektiğine karar verdik ve ilk taslağımızı çıkarttık. Viking gecelerinin motivasyonunu içeren bu manifesto, ne yapmaya çalıştığımızın biraz ifşası gibidir.

Viking Night instagram hesabını takip etmek isterseniz: [vikingnights](https://www.instagram.com/viking.nights/)



### **Viking Nights Manifestosu**

**Dostumun dostu dostumdur.**
Bu gece, tanışmanın, paylaşmanın, birlikte olmanın gecesi. Viking Nights’ta her dost bir diğer dostla buluşur, yeni yüzler tanıdık yüreklere dönüşür.

**"Gelin tanış olalım, işi kolay kılalım."**
Yunus’un çağrısını rehber ediniyoruz. Tanışmanın dönüştürücü gücüne inanıyoruz. Çünkü samimi bir selam, bazen bir hayatı değiştirir.

**Bizim için her insan bir hikâye, her arkadaşlık bir köprü.**
İnsanlara, bağlara ve dostluklara değer veriyoruz. Her buluşma, yeni bir başlangıç. Biranın eşliğinde, samimi ve saygılı sohbetlerin doğduğu bir alan inşa ediyoruz.

**Ayda bir, aynı masa etrafında buluşuyoruz.**
Kimi zaman gündelik dertleri paylaşıyor, kimi zaman bambaşka uzmanlıklardan derin konulara dalıyoruz. Bazen gülüyoruz, bazen düşünüyoruz — ama her defasında büyüyoruz.

**Saygı temelimiz, açıklık pusulamız.**
Hiç kimse dışarıda değil. Her yeni gelen, bu dairenin doğal bir parçası. Hiyerarşiden uzak, samimiyetle kurulmuş bağların gecesindeyiz.

**Viking ruhu, yalnız savaşan değil birlikte yaşayanlardadır.**
İşte bu yüzden buradayız. Kalkanlarımızı bırakıp bardaklarımızı tokuşturmak, birlikte bir topluluk inşa etmek için.

**Burası Viking Nights.**
Ve sen de artık bizdensin.
