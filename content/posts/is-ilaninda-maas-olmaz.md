---
title: Is ilaninda maas olmaz
description:
date: 2020-09-22 
draft: false
tags:  
---


<iframe height="315" style="width: 100%" src="https://www.youtube.com/embed/IlQkPvkF9nM" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

<iframe src="https://anchor.fm/delirehberi/embed/episodes/lannda-Maa-Olmaz-eme43a" height="102px" style="width:100%" frameborder="0" scrolling="no"></iframe>

Dün LinkedIn'de bulunan, hoş görünen ilana bir yorum yaptım. Bilirsiniz şu her zamanki hoş görünen ilanlardan. 

"Bizimle çalışırsanız size lig tv paketi bile vercez, hem o da bişey mi uslu bir çalışan olursanız belki haftada bir iki gün evden bile çalışabilirsiniz!" diyen ilanlardan.
<!--more-->

Normalde bu tarz ilanlarda saçmalığın farkındayım ancak beni takip eden, dediklerime kıymet veren üç beş kişi olduğu için, onları korumak adına bu tarz ilanlara yorum yapabiliyorum. Zaten bu yazıyı yazmaktaki amacım da bu. Benim neyi yanlış gördüğümü argümanlarımla söyleyerek, insanların hayatlarında kendileri için doğru kararlar alabilmesine bir nebze yardımcı olabilmek gayretindeyim. 

Bu ilana da o minvalde, "Maaş bilgisi de ekleseniz ne güzel bir ilan olur." şeklinde, gayet kibar ve yapıcı bir eleştiride bulundum. Tam tahmin ettiğim gibi ilan sahibi şahıs, klasik kültürün kendisine öğrettiği gibi sorunun kendisine odaklanmak yerine bireysel saldırı yöntemini seçerek "İlanlarda maaş yazılmaz, iddialıysan sana 25bin verelim gel sen başla" tarzında tatsız ve şirket kültürünü gayet net ortaya döken bir cevap yazdı. Hoca durur mu yapıştırmış cevabı. Şaka şaka, kapak yapma derdinde biri olmadım hiç bir zaman. Ancak o maaşın da arkadaşın hayallerinde kadar çok yüksek olmadığını - ki üst seviye maaş gibi söylediği için - belirtmek için kendi maaşımla kıyaslayarak cevap verdim ancak daha da uzatmadım. Kişinin ne yapmaya çalıştığı malum. 

Sonrasında arkadaş dayanamayıp benim maaş belirtmemi koz olarak (aklınca) kullanarak, linkedin'den kız düşürme çabasında olduğumu falan belirten bir yazı yazdı. Olay baya belaltına düştüğü için de daha uzatmak manasız.

--

İyi de niye anlatıyorum burada? Çok mu koydu söyledikleri?

En başta belirttiğim gibi, benim söylediklerimden etkinlenen bazı insanlar mevcut ve onlara karşı kendimi sorumlu hissediyorum. Bu kendimi lider olarak veya söz sahibi olarak görmek değil, içerik üreten ve öğrencileri bulunan birisi olarak duyduğum sorumluluk hissinden kaynaklı bir durum. O yüzden ilanda maaş olur mu olmaz mı kısaca bir bakalım.

--

Kısa cevap; Dünya'da oluyorsa bizde de olur. 

Uzun cevap; İş ilanı açtığınızda amacınız elinizdeki işi yaptıracak birilerini bulmaktır. Bu birilerinin ise amacı yapacak işler bulup para kazanmaktır. Yani "İş İlanı" tamamen "para" ile ilgili bir durumdur. Çalışan insanın birinci önceliği para kazanmaktır. Siz paranın bu kadar merkezinde olduğu bir durumda, para konuşmayı en sona bırakarak şunu söylüyorsunuz; "Benim için önemli olan iştir, işi yapacak kişiyi bulduktan sonra istediği maaşı vermeye razıyım."

Ancak tabi ki böyle olmuyor. İş kabulü yapıldıktan sonra maaş aşamasında çok saçma teklifler aldığı için görüşmeyi sonlandıranları biliyorsunuzdur, sizsinizdir veya yakınınızdır. Ben de çok defa bu durumla karşılaştım. 

Ancak her şirketin bütçesi ve yapacağı işler farklı olduğu için, ilan verilirken alt limit ve üst limit şeklinde bir maaş aralığı belirtilmesi, ilana başvuracak kişilerin de, insan kaynakları departmanının da boşa zaman harcamasını engelleyecektir. Her fiyata çalışacak insan bulunabilir, sorun ne maaş verildiği değildir.

Burada şark-kurnazlığı denen şey ortaya çıkıyor. Memleketimizdeki çoğu şirketin amacını şu şekilde özetleyebiliriz; "Ben 1x maaşa 3x'lik iş yapacak insan arıyorum. Maaşı önceden söylemezsem, görüşmede falan bir şekilde manipüle eder ikna ederim"

Bunun alternatif bir açıklaması ve bahanesi maalesef yok. Profesyonellikle alakalı bir durum. İş=Para, geri kalan şeyler ikili ilişkiyi güzelleştirmek veya ek motivasyon sağlamaktan başka işe yaramaz.

Ofisinizde playstation olması, lig tv paketi vermeniz öncelikli değil hiç kimse için. Tek bir profesyonel çalışan bulamazsınız 500 lira az verelim ama ligtv paketi verelim diyerek. Sonra da çalışan dönüşümünüzü arttıracak personel alımı yaparsınız.

Çünkü çalışan da sizdeki saçmalığı farkedip kaçma yolunu bulacaktır.

Bu en baştaki bahsettiğim şahıs örneğine bakalım. Eleştiriyi kaldırmaktan ziyade kendini haklı konuma getirebilmek için her türlü yaftayı yapıştırıp, her türlü baskıyı uygulamaktan imtina etmeyen insanlar çok paralar kazanabilirler belki ancak hem sektöre bir faydaları yoktur, hem de aksine insanları kendilerinden uzaklaştırarak daha yeteneksiz ve mecbur kalmış kişilerle çalışmak zorunda kalırlar. Kendilerini yazılımcıların kötü olduğuna inandıkları bir evren oluştururlar ancak sadece kendileriyle neden kötü yazılımcıların çalıştığına anlam veremezler.

AnkaraPHP oluşumunda beraber görev yaptığımı Hatice Ergün'ün tavsiyesiyle aldığımız, maaş aralığı belirtmeyen hiç bir ilanını ne kişisel ne de organizasyonel olarak hiç bir şekilde paylaşmama kararımızı sonuna kadar sürdüreceğiz. Her gördüğümde de bu tarz ilanların altına maaş nerede diye yazacağım. 

Eğer siz de bu durumu değiştirmek istiyorsanız, fişlenmekten korkmadan bu tarz ilanların altına maaş bilgisi talebinizi ekleyin. İlk yapacakları şey "başvurmayacaksan sana ne?" gibi tepkiler olacaktır. Aldırmayın, zamanla maaş aralığı belirtmeyen ilanlar yok olacaktır. 

Ben tek başıma bu direnci sürdürmeye devam edeceğim, ancak sektörel çapta bir değişiklik için bu yazıyı okuduysan sen de bu hakkı talep et, tartışmaya girme ve talebini dile getir.

--

Madde madde argümanlar;

- İş=Para
- İlandaki maaş aralığı başvuru sürecini hızlandırır, kişiler memnun olmayacakları bir ücret için sizin zamanınızı çalmaz.
- İlana maaş eklenince sektör çapında bir aralık oluşturulabilir. Aralıklar belli olursa herkes birbirini takip edip kimin ne maaş alacağı az-çok belirlenebilmiş olur.
- Dünya çapında ilanlarda maaş aralıklarını görebilirsiniz bunların sebepleri de benzerdir.
- Çalışan kişi maaşı konusunda şüphede olmayacağı için sizinle ne kadar süre çalışacağına en baştan karar verebilir.
- Maaş belirten şirket ne istediğini bilen şirkettir, çalışacak kişi için ek güvencedir.

Siz de kendi sebeplerinizi, bu yazıyı gördüğünüz yere yorum olarak eklerseniz bu içeriği güncellerim.

ekşi sözlük başlığı: https://eksisozluk.com/is-ilaninda-maas-olmaz--6677624

#tr #iş-ilanı
