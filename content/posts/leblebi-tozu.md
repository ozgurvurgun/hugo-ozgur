+++
categories=['tiyatro', 'Turkish']
date='2024-11-19'
title='Leblebi Tozu'
+++

Çağımızın neredeyse vebasına dönüşen enerji tüketimi konusunda söyleyeceklerimiz var. Her yanımızda geri dönüşüm çılgınlığına katılınmış ve katı yakıtlara karşı cadı avına çıkılınmış durumda. Petrol üreticisi kardeşlerimizin düştüğü zavallı durumlara hergün şahit olmaktayız.

Enerji çılgınlığının geldiği bu noktada, anadolunun bağrından, Çorum'dan çıkıp Andromeda'ya oradan Sombrero Gökadası'na varana kadar ulaşmış olan, en verimli, en tutarlı enerji üretim yöntemini ülke olarak görmezden gelemeyiz.

Evet, leblebi tozundan bahsediyoruz. Yüzyıllardır çocuk eğlencesi veya yemek tariflerinde hiç ettiğimiz bu mucize artık gelişen teknolojiyle enerji kaynağı olarak kullanılabilmekte ve varolan tüm enerji üretim yöntemlerinden daha verimli olma konusunda bayrak taşımaktadır.

Biz biliyoruz ki Sombrero gökadasına yerleşmiş olan meksikalı kardeşlerimiz leblebi tozunun ticaretinden sorumlu olmuş ve gözlemlenebilir evrenimizin her yanına bu mucizeyi ulaştırabilmek adına Çorum valiliğiyle beraber çalışmaktalar.

Ancak, iç ve dış düşmanlarımız, her zaman olduğu gibi bugün de, leblebi tozu gibi müthiş birşeyi görmezden gelerek bizi geri bırakmak için ellerinden geleni yapmaktalar. Özellikle kendilerini millete adadıklarını ima eden kitleler içerisinde yeşermekte olan Çorum nefreti, yıllardan beridir bizim bu teknolojiye olan sahipliğimizi baltalamak için kurulmuş bir komployla, bizlerle savaş halindedirler.

Biz leblebi tozunu dün öğrenmedik efendiler. Bu millet leblebi tozuna ulaşabilmek adına nohutlarını ateşlere atmış ve optimum kıvama gelene kadar kavurmuşlardır. Tarihin başından bu yana, önce taş değirmenlerde olmak üzere zaman içerisinde leblebi tozunu en yüksek verime çıkaracak teknolojileri kullanarak, bugünlere gelmiştir. Bu milletin elinden, leblebi tozunu kimse alamayacaktır.

Biz, Çorum ve leblebi üreticileri derneği olarak, leblebi tozunun, milli enerji kaynağı olarak ilan edilmesi ve Sombrero'da yer alan Meksikalıların elindeki tüm leblebi tozlarının denetime tabi tutulması adına çalışmalara başlamış bulunmaktayız.

Gerekirse Birleşmiş Uluslar konferedasyonu ile her türlü anlaşmayı sağlamayı, Kardek ve Casser gezegenlerinde yer alan vatandaşlarımızın da yetkilendirilerek, bugün Samanyolu boyunca, ardından tüm evren boyunca tek yetkili kuruluşun Çorum ve Leblebi üreticileri derneği olması için elimizden geleni yapacağız.

Ayrıca, bu bildirimizle beraber, gazeteci arkadaşlara birer kopyasını ileteceğimiz teknik analizleri halkımızın iyi anlamasını ve bu değerli verileri tüm galaksiye ve sonunda evrene yaymak için birbirlerine iletmelerini tavsiye ederiz.

Bizim inancımız, bugüne kadar bilim kurgu olarak kalmış olan noktadan noktaya ışınlanma teknolojisi için gerekli olan tüm enerjinin leblebi tozu sayesinde elde edilebileceğidir. Ve sonrasında, kim bilir, teorisi zaten çözülmüş olan zaman yolculuğuna da mühendislerimiz sayesinde ulaşarak, Hatti atalarımızı ziyaret ederek, leblebi tozunun evrenin her tarafında gururla kullanıldığı haberini mutlulukla verebiliriz.

Çorum ve milletimiz adına desteklerinizi beklemekteyiz.

Çorum ve Leblebi Üreticileri Derneği

adına

Leb Lebioğlu

