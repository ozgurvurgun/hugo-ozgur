---
title: Ingilizce gelistirme onerileri
description:
date: 2020-04-29 
draft: false
tags:  
---


Karantina günleri devam ederken yeni İngilizce öğrenenler veya bildiği İngilizcesini geliştirmek isteyenlerde artış oldu. Hem üretilen içerikler, hem tüketilen içerikler İngilizce öğrenimi alanında da artmış durumda. 
<!--more-->
Yazılım dünyasında [@fkadev](https://twitter.com/fkadev)'in deyimiyle: "İngilizce Şart!". Ben bu yazıda hem yeni başlayanlar için, hem de İngilizcesi paslanmış olanlar için bazı önerilerde bulunmaya çalışacağım. Bu öneriler içerisinde BBC Learning veya Coursera dersleri gibi öneriler olmayacak. Tamamen kendi deneyimlerime dayalı kaotik öneriler. Aradan işinize geleni seçip kullanmanız dileğiyle. En nihayetinde herkesin öğrenme macerası çok farklıdır. 

Öncelikle ilk hedefiniz gramer çalışmak olmamalı.Bu yazıyı okuyorsanız hedefinizin TOEFL sınavına girmek olmadığını düşünüyorum.

Gramer öğrenerek başlamayın diyor olma sebebim şudur; kendi kendine eğitimde en önemli şey **motivasyonunu** dinç tutmaktır. Dil bilgisi çalışmaya başlamak ise, sizin aktif konuşmaya geçmeden önce uzun süre formal çalışmanızı gerektirir. Bu sebeple, gramer çalışma işini sonlara, yani İngilizcenizi ilerlettikten sonraya bırakıyoruz. Zaten siz de ilerledikçe farkedeceksiniz ki dil bilginiz kendiliğinden gelişecek.

İlk yapacağınız şey İngilizce kelime haznenizi arttırmak. Bunun için önereceğim iki yöntem var. Birisi, hazır kelime listelerini Google'dan bulup indirip, ezberleyerek çalışmaktır. Ancak bu da bir miktar motivasyon kırıcı olabilir. İkinci yöntem ise hemen okumaya başlamaktır. 

---

    Yalnız burada dikkat etmek lazım. Sıfır İngilizce bilgisi ile hemen okumaya geçmek  tabi ki mümkün ve makul değil. Burada bunu önermiyorum. Temel seviye İngilizce biliyorsunuz, temel kelimeleri anlayabiliyorsunuz olarak düşünüyorum. İngilizce bilginiz SIFIR ise lütfen formal bir eğitim almaya başlayın. Sonrasında bu tavsiyeleri uygulayın. En azından basit cümleleri anlayabilecek seviyede olmalısınız. 

    Örneğin:  I Love You. I'm starting to work. Please don't do that. What are you talking about? You are so cute. 

    Bu cümleler hakkında bir fikrin varsa dediklerim senin için, eğer yoksa önce düzenli bir temel eğitim almanı öneriyorum. Udemy olur, YouTube olur bir sürü platformda düzenli eğitimler mevcut. 

---

### Kitap Okumak

Hemen okumaya nasıl başlayacaksın? Öncelikle seviyene uygun kitaplar bulacaksın. Mümkünse bunların basılı kitaplar olmasını öneririm. Kitabın kapağını ilk açtığında yanında bir defter, bir kalem ve bir sözlük bulundur. Kitabın ilk sayfasını okumaya başla, okurken bilmediğin her kelimeyi yanındaki deftere not et. Ama sadece ilk sayfayı oku. Sayfa bittiğinde o sayfada bilmediğin ve anlamadığın 6 kelimeden fazla çıktıysa, kitabı kapat ve sözlüğü aç. Deftere yazdığın kelimelerin sözlük karşılıklarını yaz ve birkaç kez tekrar et. 

Bir sayfa kitap okudun, bir çok bilmediğin kelime çıktı, kağıda yazdın, sözlükten karşılıklarını buldun ve ezber ettin bir kaç kez. 

Ardından yarım saat mola verip, yarım saat sonra aynı sayfayı tekrar oku. Okurken cümleleri anlamaya çalış, çevirilerini yazdığın kelimelerden kopya çekerek de okuyabilirsin. İlk sayfa bittiğinde kendini değerlendir. Biraz daha anlamlı geldi mi artık ilk sayfa? Eğer konuyu anladığını düşünüyorsan bugünlük yeter. Mola ver. Çok fazla çalışmak sana hiç bir şey katmaz. Gün içinde yazdığın kelimelere göz atıp hafızana kazımaya çalış. Ertesi gün ikinci sayfadan yine aynı şekilde devam et. Hem yeni kelimeler öğrenmiş hem kelimeleri cümle içerisinde görmüş olacaksın. Okuduğun sayfada hiç bilmediğin kelime yoksa ve sayfayı anladıysan bir sonraki sayfaya geç, sıkılana kadar ve oturum başına bilmediğin kelime sayısı 10 u geçene kadar devam edebilirsin. Bir oturumda en az 10 kelime bilmediğini farkedersen, o oturumu kelimeleri deftere yazıp, anlamlarını öğrendikten sonra tekrar et. Günde sadece 10 kelimeye kadar çalışmanı öneririm.

Dikkat et aynı gün içerisinde ne kadar çok çalıştığın değil, ne kadar istikrarlı bir şekilde günbegün çalışman önemli.

### Sosyal Medya Kullanımı

Diğer bir önerim sosyal medyanı değiştirmen. Sürekli Türkçe konuşulan bir ortamda başka bir dili geliştirmen mümkün değil. Bu sebeple kendine listeler oluşturabilirsin örneğin Twitter'da. Ama şöyle yap, şu anda takip ettiğin kişileri Türkçe adında bir listeye ekle sonra hepsini takipten çıkart. Anasayfan boşaldıktan sonra, ilgi alanına göre ilgilizce konuşan kişileri takip etmeye başla. Bunun sebebi, listelere bakma motivasyonunun düşük olması. Sosyal medya uygulamanı ilk açtığında karşına çıkanlara bakarken listelere bakmak aklına gelmeyecek. Ancak İngilizce okumaktan sıkıldığında listelere gidip bakacaksın. İngilizceye sosyal medyada da mağruz kalmak seni geliştirecektir.

### Dijital İçerikler

Bir başka önerim ise; okuduğun dijital içerikleri de İngilizce olanlarıyla değiştirmen. Yani tamam kabul ilk başta çok zorlayabilir. Dil tembelliği diye birşey var. Bir yabancı dili çok iyi bilsen bile, anadilinde yazılmış olanı tercih etmeye eğilimli olacaksın. Ancak bu gelişim aşamasında kendini daha fazla zorlamalısın. Türkçe Vikipedi'yi bırakıp İngilizce olana geçmek en başta yapabileceğin bir şey. 

Ayrıca takip ettiğin YouTube kanalları eğer tamamen Türkçe ise, araya İngilizce içerik üreticilerini de dahil etmeni öneririm. 

### YouTube kanalları

Öneri olarak sana sunabileceğim 2 adet İngilizce pratiği yapabileceğin, 1 adet de vakit geçirmek için izleyebileceğin bir kanal önermek istiyorum.

Birisi [Etkili Pratik İngilizce](https://www.YouTube.com/user/etkilipratiking) kanalı, hem dili, hem de tarzı gayet iyi bir eğitmenin kanalı.

İkincisi [Demet Tuncer](https://www.YouTube.com/channel/UCZFxYUEMCctTUas2fUTSdug)'in kanalı. Bu kanalda Demet Tuncer aşırı eğlenceli şekilde İngilizce pratik videoları hazırlıyor.

Son olarak İzmir'de yaşayan [ Chelsea Elizabeth
](https://www.YouTube.com/user/ambivalent14)'in kanalını takip edebilirsiniz. Chealse'nin Türkçe öğrenme videoları sayesine, tersten İngilizce pratiği yapmış hem de güzel vakit geçirmiş olursunuz.

### Uygulamalar

Telefonunuzun ve bilgisayarınız dilini Türkçe kullanıyorsanız hemen İngilizceye çevirin. En aktif kullandığınız cihazları İngilizce yaparak yeni kelimeler öğrenmek zorunda kalacaksınız.

[Duolingo](https://en.duolingo.com/course/en/tr/Learn-English) adlı uygulamayı öneriyorum. Hergün en az bir dersi tamamlayın. Bakın, tamamlamaya gayret edin demiyorum. Tamamlayın. Tek seferde oturup 10-15 ders yapmanızın bir manası yok. Hergün 1-3 ders arası yapmaya çalışın ancak en az 1 ders tamamlayın. Uygulamada seri yaptığınız günleri gördükçe motivasyonunuz tazelenecek ve mental olarak size öğrenme süreci içinde olduğunuzu hatırlatacak. 

### Blog yaz!

Son olarak, temel İngilizce bilgin olsa dahi, içerik üretmekten çekinme. Kimse sana bu böyle mi yazılır demeyecek dalga geçmeyecek, cesur ol. İçeriğini yaz, bir arkadaşına okut ve yayınla. Zaman geçtikte yazma yeteneğin de ilerleyecek. Yazarken [Grammarly](https://app.grammarly.com/) adlı araçtan faydalanmanı öneririm. 

 #tr #öneri

